Rotterdamse School breekt door Concert: Schönberg Ensemble ) o.l.v. Reinbert de Leeuw. Met: Marja Bon (piano) en Janneke van der Meer (viool). Gehoord: 7/10 Muziekcentrum Vredenburg, Utrecht. Herhalingen: 11/10 Philipszaal, Den Haag; 12/10 De ja Oosterpoort, Groningen. ——————— Door ERNST VERMEULEN Speciaal voor het 15-jarig jubileum van het Schönberg Ensemble, in 1974 opgericht door leerlingen en oud-leerlingen van het Koninklijk Conservatorium in Den Haag met als kern zes blazers, vijf strijkers en twee piano's, schreef Klaas de Vries de compositie ...sub nocte per umbras..., die zaterdag in het Muziekcentrum Vredenburg zijn enthousiast ontvangen eerste uitvoering beleefde. Maar aan die kerngroep had De Vries zich niet gehouden, want afgezien van nog harp en slagwerk (onder andere glockenspiel) die met de piano in een klokklank de rituele werking van het stuk moet versterken, waren met name de blazers, waarin drie klarinetten centraal, sterk uitgebreid. Klaas de Vries componeert doorgaans muzikantesk, houdt van amerikanismen, van een lijflijk soort motoriek, maar in deze compositie is hij aan het schrappen geraakt, wat resulteerde in een overwegend éénstemmige muziek van bijkans sacrale werking, beethoviaans weerbarstig. Omdat ook Theo Loevendie en Peter-Jan Wagemans in hun laatste werken een vergelijkbare hang naar ritueel strak componeren vertonen zou je misschien van een Rotterdamse School kunnen spreken — de drie componisten zijn alle verbonden aan het Rotterdams Conservatorium. Het begin is subtiel, als een droomachtige schildering van de nacht, wat zaterdag wel enigszins werd bedorven door knallende hoesten en ook een ongewilde bijdrage van de slagwerker die iets liet vallen, teisterde deze première. Desalniettemin werd duidelijk dat dit werk veel meer is dan een gelegenheidscompositie, van oppervlakkige virtuositeit was wel allerminst sprake. De titel van het werk. ...sub nocte per umbras... is ontleend aan een regel uit de Aeneas van Virgilius, waarin verwezen wordt naar het verwoeste Carthago, waarbij de Trojaanse held Aeneas wordt rondgeleid door de Sibylle. Die zinsnede frappeerde Jorge Luis Borges vanwege de muzikale weergalmende echo's. De Vries had dan ook bij zijn favoriete Argentijnse schrijver dit citaat gevonden en evenals Borges vlecht De Vries citaten in zijn compositie, want zoals Borges literatuur over literatuur schrijft, zo schrijft De Vries muziek over muziek. Maar zo precies als Borges met zijn bronnen omgaat, zo vaag handelt De Vries, waar hij spreekt over een rituele optocht waarin een aantal niet met name genoemde schimmen langstrekt. Ik kon er twee traceren: een inderdaad zeer vluchtig citaat van Schubert in de strijkers (die een ondergeschikte rol spelen en alleen tegen het slot de aandacht vragen) en van Strawinsky in de blazers, wanneer de ééntoonsfanfare uit het begin zich in de finale-episode ontwikkelt tot een citaat uit Oedipus Rex. Of het nu een aarzelend zoeken naar één toon is, dan wel een juist directe, bezwerende melodie, nooit vinden er twee of meer muzikale gebeurtenissen tegelijk plaats, de verschillende karakteristieken (omfloerst of helder, dof of schel) blijven naast elkaar staan. De Vries streefde naar eet confrontatie en zeker niet naai een synthese, vandaar het weerbarstige karakter, vandaar dat ...sub nocte per umbras... als een verweerde compositie aandoet, groen uitgeslagen als het ware. Het Schönberg Ensemble speelde met de vereiste intensiteit en liet vervolgens in György Ligeti's onvolprezen Kammerkonzeri uit 1969-'70 horen dat het met elke noot ervan door en door vertrouwd is. Na de pauze waren Marja Bon en Janneke van der Meer de pleitbezorgers in Alban Bergs aangrijpende Kammerkonzert uit 1923-'25. De eerste met grote spankracht, de tweede vooral verinnerlijkt. Naar uiterlijke virtuositeit werd toch al niet gestreefd in dit musiceren, dat tot in het merg ging alsof al die concerten zoëven gecomponeerd werden en dat was ook precies wai Klaas de Vries had nagestreefd: een houding vinden waarbij elementaire zaken in de muziek als het ware opnieuw moesten worden uitgevonden.