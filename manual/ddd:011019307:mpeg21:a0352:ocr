Goede formule Ook Klaas de Vries hecht veel belang aan een verkorting van de afstand tot de luisteraars. "Ofschoon wij ons ervan bewust zijn dat we nog een heleboel moeten verbeteren en dat we er nog lang niet zijn — daar moet je altijd voor oppassen als je zulke cijfers krijgt — geloven we een formule te hebben gevonden die heel dicht bij de mensen staat." Traditioneel gezien zijn de omroepen in het Noorden altijd al goed beluisterd geweest, zegt Ben Groenendijk, coördinator regionale omroep bij de NOS te Hilversum. Een toekomstig luisterbereik van 40 tot 50% behoort volgens hem tot de mogelijkheden. Voor zowel de regionale pers als de regionale omroep geldt een zekere behoefte aan autonomie in de informatievoorziening: het Noorden zet zich wat dit aangaat duidelijk af tegen de dominantie van de Randstad. Daar komt nog bij dat het er wat makkelijker is, denk ik, om een publiek aan je te binden dan in de Randstad. Het publiek in de drie noordelijke provincies is nu eenmaal meer identiteitgebonden'. Drenthe en Groningen hebben, zo stelt ook Groenendijk vast, bovendien duidelijk geprofiteerd van de zendtijduitbreiding, een gegeven dat bevestigd wordt door de 4% daling bij Radio Fryslan, waarvan de zendtijd tot 24 uur beperkt bleef. Hiermee houdt verband een interessant verschijnsel: het grensoverschrijdend luistergedrag in Friesland. Er zijn tekenen dat Friezen die graag ook overdag regionaal nieuws op de radio willen horen, steeds vaker overschakelen naar Radio Noord of Radio Drenthe.