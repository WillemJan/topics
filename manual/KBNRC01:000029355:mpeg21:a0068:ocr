Lieuwe Visser uitstekend in muziektheater van Nasveld Gala Nederlandse muziek: circus Door ERNST VERMEULEN Concert: Gala van de nieuwe Nederlandse muziek. Werken van Daan Manneke, Klaas de Vries, Robert Nasveld, Guus Janssen, Willem Breuker, Chiel Meyering, Reinbert de Leeuw en Cornelis de Bondt door diverse amateurensembles, Radio Kamerorkest, Willem Breuker Kollektief, Ensemble Kaalslag, Schönberg Kwartet, Amsterdams Gitaartrio, Lieuwe Visser (bariton) en Harry Sparnaay (basklarinet). Gehoord: 15/6 Concertgebouw Amsterdam. Het Gala van de Nieuwe Nederlandse Muziek van het Holland Festival bood gisteravond een feestelijke aanblik van kleurige linten, hangend vanaf het plafond in de Grote Zaal van het Concertgebouw. De VPRO-televisie zond het gala rechtstreeks uit en op het podium en in de zaal zaten grote aantallen musici: leden van het Naardens Kamerorkest, het VU-Orkest, 'Het Orkest', Con Brio en het Heemsteeds Kamerorkest. Dit alles was nodig voor de vier strijk- en twee blaasorkesten, veertien pauken en drie tamtams die Daan Manneke had voorgeschreven in zijn compositie Babel (1985), gedirigeerd door een opper-dirigent en zes hulpdirigenten. Alhoewel de bezetting dit lijkt te logenstraffen, is Babel een volstrekt pretentieloos en didactisch werk voor amateurs, ongecompliceerd en niet te lang, waarin blazers en slagwerk het geroezemoes van in- en uitlopend publiek gemakkelijk overstemden en de strijkers tegen het slot de heksenketel zowaar onder controle kregen. In zo'n circusachtige ambiance, paste ook uitstekend Imaginations II (1985) van Robert Nasveld. Reeds bij de opkomst van bas-bariton Lieuwe Visser als indiaan was het duidelijk dat het publiek zich maar al te graag wilde overgeven aan dit spel van verrassingen. Knap was hoe zowel componist als zanger aan de hooggespannen verwachtingen konden voldoen in een stuk muziektheater. Dat was dan ook uitstekend van dosering in zijn overgangen van gek naar verleidelijk en van teder weer terug naar krankzinnig, waarbij Visser een pop zowel liefkoosde als demonteerde. Maar in het slot had Nasveld zich verkeken op een onvervalste operawet: nadat de zanger is gestorven — in dit geval kroop de met bloed bespatte Visser met allerlaatste krachten achter het rode gordijn — had Imaginations II moeten eindigen. Het impressionistische naspel ging de mist in. Het tweede nieuwe werk, door Willem Breuker gecomponeerd voor zijn Kollektief, stelde mij een beetje teleur. F ree jazz-soli, circusmuziek, een niet doorzettende act van twee trompettist-fotografen: ik heb dit allemaal weieens opwindender meegemaakt. In ieder geval sloot de compositie van Chiel Meyering Miss Garcia doesn't ring anymore (1985) voor gitaartrio hier uitstekend op aan. Een swingende Balkan-maat, een rifje hier en een rifje daar, theaterelementen, het werkt de eerste keer uitstekend, ook al kijk je er snel doorheen. Jammer was dat Klaas de Vries zijn Pianosonate niet op tijd af had, want ook De Vries kan afwisselend componeren, maar dan in zo'n hechte structuur dat het veel minder gauw slijt. Ook nu overtuigde weer zijn Bewegingen voor vijftien instrumentalisten in de vorm van drie kwintetten uit 1979, magnifiek uitgevoerd door het Radio Kamerorkest onder leiding van Ernest Bour. De muziek ontwikkelt zich van een langzaam tempo in een wijde ligging naar een snellere beweging, waarbij de klanken inkrimpen. Maar dit proces van versnellen en vernauwen gaat verre van schematisch en Klaas de Vries vindt dan ook duidelijk het klinkende resultaat belangrijker dan dat proces, dit in tegenstelling bijvoorbeeld tot componisten als Donatoni en Clementi die een belangrijke rol spelen bij de Italiaanse avantgarde die een belangrijk aandeel levert aan het Holland Festival. Bas-bariton Lieuwe Visser in Imaginations II van Robert Nasveld Componist Robert Nasveld