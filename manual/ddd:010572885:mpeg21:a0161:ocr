Zingen tot Gods lof HET WAS WOENSDAG in Kampen een kostelijke dag. De blijdschap straalde van de gezichten. Je zou gewoon iedereen een hand willen geven, want het waren allemaal leden van de Familie! Ik zal niet proberen, hier nog eens dunnetjes over te doen wat de redactie van ons blad al zo voortreffelijk heeft gedaan: de Schooldag „verslaan", 'k Heb uiteraard ook niet alle toespraken beluisterd. Wel enkele, en die waren best. Nu een bekentenis: ik geniet van die toespraken, maar mijn hart gaat helemaal open bij de samenzang! 's Middags waren mijn vrouw en ik in de machtige, hooggeschouderde Bovenkerk. Daar werden voor de officiële aanvang van de vergadering psalmen gezongen. Willem Hendrik Zwart bespeelde het kerkorgel. Opperzangmeester Jan Zwart wist de mensen te electriseren door de enthousiaste wijze waarop hij dirigeerde: niet alleen met zijn handen, maar met zijn hele lichaam! Wat gaat er een enorme bezieling uit van dat massale psalmgezang! Wat zijn we rijk dat de reformatoren van de zestiendeeeuw, Calvijn vooraan, de psalmen en de kerkzang aan het volk, aan „de gewone man" hebben teruggegeven! Dat merk je op zon Kamper Schooldag nog eens extra. Er werd gezongen uit de oude berijming. Dat heeft vooral bij zulke gelegenheden zijn voordeel. Nee, ik ben geen tegenstander van de nieuwe berijming. Het taalkleed van 1773 is inderdaad sterk verouderden schreeuwt al heel lang om vernieuwing. Die oude berijming is vaak te breed uitgesponnen en zit vol stoplappen. Er zijn ook psalmverzen bij die door de berijming sterk aan bijbelse kracht en scherpte hebben ingeboet. Een nieuwe berijming is dus in beginsel een goede zaak, al moet de „proeve" kritisch worden getoetst. Maar de oudere generatie zal deze nieuwe berijming nooit meer zo uit het hoofd leren als ze de oude kent. Zij zal, terwille van de goede zaak en van het volgende geslacht dit offer moeten brengen. Dat geldt van meer dingen. Ik betrap mij er zelf op dat ik, wanneer ik uit mijn hoofd een bijbeltekst aanhaal, in negen van de tien gevallen de Statenvertaling citeer, die ik immers van jongsaf ken. En toch ben ik blij met de Nieuwe Vertaling! Wat de psalmen betreft: er zit gelukkig ook nog heel wat oud goud in de berijming van 1773, en als daaruit op de Schooldag een kostelijke selectie wordt gezongen, tot lof van God die ons zo rijk wil maken, dan is het een weelde om erbij te zijn en met hart en mond mee te doen. Kun je nog zingen, zing dan mee!