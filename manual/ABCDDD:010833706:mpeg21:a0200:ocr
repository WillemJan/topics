MUSICOLOOG P.J. TIGGERS OVERLEDEN (Van onze muziekredacteur) AMSTERDAM, dinsdag — In zijn woning te Amsterdam is de musicoloog P. J. Tiggers, die van 1955 tot 1959 directeur van de Nederlandse Opera was, overleden. Zaterdag trof men hem gestorven in zijn bed aan. Aangenomen wordt dat hy een dag eerder in zijn slaap door de dood is overvallen. Hij werd 76 jaar. De crematie vindt morgen te Driehuis-Westerveld plaats. Petrus Johannes Tiggers, die 18 oktober 1891 in Amsterdam was geboren, kreeg zijn eerste muzieklessen van zijn vader, de organist A. A. L. Tiggers. waarna hij zang studeerde bij Jan Dekker, piano bij Willem Andriessen en musicologie bij Willem Pijper. Aan de Toonkunstmuziekschool te Amersfoort gaf hij pianoles. Daarnaast trad hij af en toe als pianist en dirigent op, in de laatste hoedanigheid o.a. bij de Hollandse Kamermuziekvereniging, die hij in 1926 met Paul F. Sanders oprichtte. Van 1923 tot 1941 was hij muziekredacteur van het Utrechts Dagblad, van 1945 tot 1955 oefende hij dezelfde functie uit bij het Algemeen Handelsblad, waarna hij directeur van de Nederlandse Opera werd. Vóór de tweede wereldoorlog maakte hij jarenlang deel uit van de muziekstaf van de VARA, waar hij vooral bekend werd door zijn pedagogische radioconcerten en lezingen. Op het gebied van de jeugd- en volksmuziek is hij eveneens actief geweest, o.a. in de socialistische jeugdbeweging. Hij publiceerde een aantal bundels volksliederen, waarvan „Het Nederlandse Volkslied" (dat hij samen met dr. Jop Pollman uitgaf) het bekendste werd.