Sterke verschillen in muzikale vormgeving van extase op Varamatinee Omroepkoor klinkt aards massief Concert: Radio Philharmonisch Orkest, Groot Omroepkoor en Stedelijk Helmonds Concertkoor o.l.v. Kenneth Montgomery en Robin Gritton m.m.v. Maria Oran (sopraan), Geneviève Page (recitante) en Aldo Baldin (tenor). Programma: Gesualdo-Stravinsky, Tres Sacrae Cantiones; Klaas de Vries, Phrases; Stravinsky, Perséphone. Gehoord: 13/2 Grote Zaal Concertgebouw, Amsterdam. Radio-uitz.: 15/2 20.02 uur Vara. Door S. BLOEMGARTEN De drie werken die afgelopen zaterdag werden uitgevoerd op de aan Stravinsky gewijde Vara Matinee stonden alle in het teken van de extase. Er bestaat echter een hemelsbreed verschil tussen de wijze waarop Klaas de Vries, Strawinsky en de renaissancecomponist Gesualdo muzikaal vorm geven aan hun extatische beleving. Strawinsky raakte niet alleen sterk onder de bekoring van Gesualdo's motetten en madrigalen. Hij was bovendien gefascineerd door het turbulente leven van deze componist. Na het plegen van enige moorden zocht de door gewetenswroeging gepijnigde Gesualdo troost in het creëren van vervoerende muzikale bedes tot God, zoals de Tres Sacrae Cantiones. Strawinsky vulde de in het manuscript ontbrekende partijen van deze zes- en zevenstemmige koorwerkjes zo aan dat Gesualdo's stijl weliswaar niet echt geweld werd aangedaan, maar hijzelf als componist met een eigen, in lichte mate anachronistische inbreng er toch nog plezier aan kon beleven. Juist omdat Strawinsky niet naar een historische reconstructie streefde van Gesualdo's muziek, maakte het ook weinig uit dat de zangers van het Groot Omroepkoor niet gespecialiseerd zijn in renaissance- en barokmuziek. Er werd naar hartelust gevibreerd en de samenklank kreeg een in stilistisch opzicht niet onberispelijke, compacte aardse massiviteit. Het zij zo: het klinkend resultaat was heel mooi dankzij de ingetoomde hartstocht waarmee de koristen onder Robin Grittons zekere leiding de muzikale spanningen perfect doseerden. Rimbauds zesregelige gedicht Phrases gebruikte Klaas de Vries bij wijze van metafoor voor zijn verleden jaar voltooide, gelijknamige compositie voor sopraansolo, gemengd koor, zes instrumentale solisten en orkest. De muziek moet hier de als uitbundige vreugde opgevatte extase uitbeelden welke Rimbauds vers suggereert. Het meest suggestief is de samenklank van koor en sopraansolo. Nu is de sopraan Marina Oran, die de solo vertolkte in Phrases, niet alleen in staat een geluid te produceren dat in alle registers en dynamische schakeringen zuiver, soepel, melodieus en persoonlijk klinkt. Zij is bovendien een rasmusicienne die kan schitteren zonder te domineren. De Vries' vrije, min of meer improvisatorische werkwijze, levert ook een aantal boeiende instrumentale fragmenten op. Het gevaar dat zijn Phrases door dit procédé een beetje hol gaan klinken, heeft hij echter niet helemaal ontweken. Strawinsky's melodrama Perséphone, oorspronkelijk opgezet als ballet voor mimespelers en dansers, is een mysteriespel waarin, net als in Le Sacre du Printemps, de lente, zij het nu in de gepersonifieerde vorm van een Griekse godin, wordt bezongen. Het is het eerste werk waarbij Strawinsky van een Franse tekst, namelijk een van André Gide, uitging. Voor Strawinsky was dit een uitdaging en hij kreeg onder het componeren er steeds meer plezier in; uiteindelijk tot verdriet van de ijdele Gide, die blijkbaar zijn eigen retorische dreun niet meer terugvond in Strawinsky's vocale partijen. Die dreun rest nu nog alleen in de gereciteerde tekst van Perséphone. Opmerkelijk is overigens dat Strawinsky voor de echte verteller in het drama, de priester Eumolpe, een volwaardige zangpartij schreef. De voornamelijk zintuigelijke extase van Le Sacre heeft in Perséphone plaatsgemaakt voor een verheven hiëratische vervoering, die naarmate de compositie vordert, meer overtuigt. De tenor Aldo Baldin, duidelijk gegrepen door de kracht van de muziek, kreeg na een wat vlak begin gaandeweg de geest. Gelukkig vond ook de aanvankelijk nogal pathetische Geneviève Page weldra haar natuurlijke toon. Zowel in Phrases als in Perséphone richtten alle musici zich moeiteloos naar de stijlvolle en enthousiaste aanwijzingen van dirigent Kenneth Montgomery.