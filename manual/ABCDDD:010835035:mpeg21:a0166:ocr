Veertig jaar dirigent Tallozen kwamen Albert van Raalte de hand drukken (Van onze muziekredacteur) Wie veertig jaren dirigent is geweest, heeft zo het een en ander meegemaakt en bezit vele vrienden en vereerders. Albert van Raalte kan er van meepraten. Gistermiddag heeft men hem gehuldigd tijdens een drukbezochte receptie in het Internationaal Cultureel Centrum te Amsterdam en zij die de jubilaris èn diens vrouw de hand wensten te drukken, waren vrijwel ontelbaar. Nadat de jubilaris en zijn echtgenote (de vroeger bekende operazangeres mevrouw Homeman) onder de opgewekte klanken van Rosa Spier's radioensemble „La Rosarpa" waren binnengetreden, haalde een zestal sprekers herinneringen op, wees op de vele grote verdiensten van Van Raalte als dirigent aan de vroegere operagezelschappen en aan de radio. Daar was om te beginnen de heer E. J. Abrahams, oudwethouder van Amsterdam, die als voorzitter van het uitvoerend huldigingscomité treffende dingen zei. Zo las hij een brief voor van iemand uit Texel, die Van Raalte dankte voor het feit. dat zijn radioconcerten het isolement op Texel hadden verlicht. Dan was er een telegram vol dank ~vari 76 Jordaners" en had Alexandre Tansman een compositie gestuurd, speciaal voor deze gelegenheid aan de jubilaris opgedragen. Een album met handtekeningen van vereerders werd vervolgens overhandigd. De heer Th. v. d. Horst, secretaris van de Bond van ex-politieke gevangenen, haalde herinneringen uit de oorlogsjaren op, de violist Herman Leydensdorff sprak als musicus Van Raalte toe en prof. dr. J. B. Kors O.P. deed als voorzitter van het Bestuur der Ned. Radio Unie zijn vriendelijke woorden van een vaas vergezeld gaan. Van Raalte's dankwoord was kort, maar des te treffender. Omdat het op bewogen wijze uiting gaf aan zijn hartstochtelijke liefde voor de muziek. In de drukte van de receptie zal velen zijn ontgaan, dat daarna nog iemand zich verstaanbaar trachtte te maken: Willem Korff, de 75-jarige, krasse trompettist, die nog in de jaren 1916-'lB onder Van Raalte's leiding in het orkest van de Nederlandse Opera-Koopman heeft meegespeeld. Hij bood de jubilaris een foto uit die jaren aan. Een treffend gebaar. Het spreekt wel vanzelf, dat er tallozen uit de kunstwereld aanwezig waren: Willem Andriessen. Henriëtte Bosmans, Paul Pella. dr. Rudolf Mengelberg, dr- Paul Cronheim, om maar enkelen te noemen. Wethouder De Roos vertegenwoordigde de gemeente Amsterdam.