Goud van DE voor Club der Vijftigers Door Maria Delgrosso JOURE - Ze hebben het nog over „meneer C.J. de Jong of over meneer Hessel", want zo spraken de werknemers van Douwe Egberts vroeger hun bazen aan. Een selecte groep van twaalf oud-werknemers was vrijdag weer even terug op het bedrijf in Joure. Het ging om de Club der Vijftigers, de mannen die vijftig jaar of langer bij Douwe Egberts gewerkt hebben. De oudste van hen, de 89-jarige Wiebe de Wit, kreeg als eerste het gouden DE-zegel opgespeld van één van de oudfamilieaandeelhouders, Hessel Douwes de Jong. JDe speldjes voor de elf andere vijftigers volgen later. Onder de groep, waarvan de meesten al op dertienjarige leeftijd begonnen te werken, bevinden zich nog drie broers: Rein (85), Jan (83) en Tjeerd (81) van der Zwaag. „Omdat Rein goed foldie, mochten wy ek by DE komme", vertellen de twee jongste broers. Uiteindelijk brachten ze het alledrie tot baas van een afdeling: Rein sloot zijn loopbaan af als baas van de Mocconabereiding, Jan als hoofd van de weegafdeling en Tjeerd als assistentbedrijfsleider van de theefabriek. De bijna negentigjarige De Wit herinnert zich nog dat hij voor een gulden in de week bij Douwe Egberts begon. De oud-werknemers treffen elkaar zo nu en dan bij de Club der Vijftigers, die onregelmatig bij elkaar geroepen wordt. De laatste keer dat de mannen elkaar troffen was in 1988. De nieuwe DE-zegel was voor het Jouster bedrijf aanleiding de club opnieuw uit te nodigen voor een reünie. Helemaal links Hessel Douwes de Jong, een van de vroegere familie-aandeelhouders, die de Club der Vijftigers met een bezoek verraste. Daarnaast de mensen die vijftig jaar of langer bij Douwe Egberts gewerkt hebben. Van links naar rechts: De drie broers Van der Zwaag: Jan, Rein en Tjeerd, Jan Boonstra, Wiebe de Wit, Jan Zwart, Tjeerd v.d. Wind, Tinus Bakker, Jan de Groot, Aant Schepen, Jan Jongsma en Johannes de Jong. De groep staat achter de maquette van het Jouster bedrijf. Foto LC Jan de Vries