Harm Hoeve in concert door Roel Sikkema Het is een goede gedachte van het label Cantilena om jonge organisten de kans te geven zich via een cd te presenteren. In de serie 'Jonge organisten in concert' heeft onlangs de Rouveense organist Harm Hoeve zijn vaardigheid kunnen tonen op het mooie orgel van de Martinikerk in Bolsward. Hoeve heeft een programma samengesteld van werken uit diverse stijlperioden. Er is veel afwisseling en dat is een goede zaak. Tegelijk zijn er bij zon programma ook wat vraagtekens bij te zetten. Want past elk stuk wel op dit orgel? Het Hinsz-orgel in Bolsward heeft in de kern een barok karakter, dat door de 19e-eeuwse bouwer Van Dam — die onder meer een nieuw bovenwerk toevoegde — meer in overeenstemming met de wensen van zijn tijd werd gebracht. Een 'echt' romantisch orgel is het daarmee overigens niet geworden. Dat is duidelijk te horen in werken uit de romantiek, de stijlperiode waar Hoeve zich zo te horen het best in thuis voelt. Twee werken van Theodore Dubois (Offertoire en Fiat Lux) worden met verve gespeeld, tegelijk mis je dan een echt Franse klank bij dit orgel. Beter klinken de twee werken van Jan Zwart, waarmee de cd opent. Jammer dat bij zowel een van de stukken van Zwart als bij de Offertoire van Dubois de tremulant van het bovenwerk gebruikt is, die een net iets te snelle slag heeft. Opmerkelijk is de manier waarop Harm Hoeve met barokke en vroeg- romantische muziek omgaat. Bach klinkt netjes, maar ook niet meer dan dat. Een partita van Rinck wordt keurig in de maat gespeeld en mist daardoor nu net het raffinement dat deze muziek nodig heeft. Opmerkelijk, omdat tegenwoordig toch vaak — en terecht — aandacht wordt gegeven aan de speelmethoden uit die tijd, waardoor deze muziek veel levendiger kan klinken. Harm Hoeve is een organist die technisch heel wat in huis heeft en op zn best is in de meer laat-romantische werken. Een cd met werken uit deze periode, gespeeld op een daarvoor geschikt orgel, zou dat niet een aardig vervolg op dit debuut kunnen zijn? CD: Jonge organisten in concert - Harm Hoeve bespeelt het Hinsz-orgel van de Martinikerk te Bolward met werken van Zwart, Handel, Bach, Krebs, Rinck, Young, Dubois en Hoeve. Label: Cantilena, nr. MB 1007-2. Prijs cd ƒ 42,90, als mcf 25,-.