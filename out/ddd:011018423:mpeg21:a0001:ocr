Radio Drenthe scoort slecht bij luisteraars Van onze verslaggever Rein van der Sleen ASSEN - De kersverse regionale omroep voor Drenthe, Radio Drenthe, scoort nog niet al te best bij zijn luisteraars. Dat blijkt uit een mini-enquête, in de maand januari gehouden door een van de bestuursleden van de Vereniging van Vrienden van Omroep Drenthe, K. Schoonveld uit Assen. De Assenaar bezoekt vrijwel alle uitzendingen op locatie van de omroep, en vroeg ongeveer honderd luisteraars naar hun mening over de programma's die Radio Drenthe sinds 1 januari uitzendt. Die was overwegend negatief - soms zelfs tot 'niet om naar te luisteren' -, hoewel er ook positieve geluiden vielen te noteren. Schoonveld hield de steekproef op persoonlijke titel. Over details wil hij zich niet uitlaten. "Het is nog te vroeg om er conclusies aan te verbinden." Dat vindt ook het bestuur van de vriendenclub, dat eigenlijk een beetje in zijn maag zit met de actie van Schoonveld. Voorzitter Annie Boesjes-van Dalen: "De steekproef van Schoonveld is een beetje een persoonlijke hobby. Het bestuur neemt er geen verantwoording voor. Het is nog veel te vroeg om op het resultaat van die steekproef in te gaan." Bestuurslid Schoonveld is van plan zijn onderzoek in mei te herhalen. Wellicht gaat hij op termijn ook nog eens een steekproef houden onder de circa 600 leden van de vriendenclub. Naar zijn zeggen niet om lastig te zijn voor de programmamakers van Radio Drenthe, maar omdat de nieuwe omroep hem zo na aan het hart ligt. Schoonveld heeft laten polsen of Klaas de Vries, directeur/hoofdredacteur van Radio Drenthe, interesse zou hebben in de uitkomst van zijn steekproef, "maar hij zou er geen behoefte aan hebben." Schoonveld noteerde overwegend negatieve reacties, Klaas de Vries zegt dat hij vrijwel alleen positieve opmerkingen hoort. "Los van diverse telefoontjes komen er per dag zo'n vijf tot tien brieven en kaartjes binnen met complimenten. Het verhaal van die enquête ken ik niet. Ik vind het bovendien raar. De Vereniging van Vrienden heeft twee bestuursleden in ons algemeen bestuur, en dan zeg ik dat ze de weg toch kennen." Hoe Radio Drenthe wordt beluisterd en gewaardeerd, kan De Vries nog niet zeggen. "Een luisteronderzoek is er nog niet geweest. We hebben er wel eens over gedacht om dat tussenstijds te laten uitvoeren, maar dat is een kostbare zaak." Klaas de Vries gaat er voorlopig van uit dat zijn omroep in Drenthe ongeveer net zoveel luisteraars heeft als Radio Noord had toen ze nog beide provincies, Groningen en Drenthe, bediende. Dat zouden er dan zo'n 140.000 zijn. Vooralsnog heeft De Vries zijn handen vol aan het volwassen maken van Radio Drenthe, en de komende verhuizing - "na de zomer" - van de Markt naar de Beilerstraat in Assen.