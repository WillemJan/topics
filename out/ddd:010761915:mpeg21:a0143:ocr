Wandelen en sporten Dirkje en Lena de Boer, beide uit Gaastmeer en beide bij moeder thuis, maar beslist geen familie van elkaar, logeren met nog zes andere vriendinnetjes in een kampeerboerderij in Appelsga. Met woest gekleurde, breed-ge.rande hoeden op, driekwart broeken aan en felle shawls om de hals flaneren ze langs de zandwegen. Vervelend met die regen? Geen sprake van; ze fietsen en „sporten" in het bos en ze wandelen wat, waar iedereen in Appelsga wandelt. Ze hebben ze misschien nog niet opgemerkt, maar Jan Zwart en Bram de Bruin, persers op een régenkledingfabriek te Zwaagwesteinde wandelen daar ook. Die hadden natuurlijk liever meer zon, maar zo gaat het ook best. Als het regent gaan ze in het café zitten en zodra het droog is lopen ze weer met de stroom mee of gaan met een groepje zingen bij een gitaar. 's Avonds gaan de meesten naar het openluchttheater, als de voorstelling tenminste doorgaat. Het is druk in Appelsga en het is druk in alle andere vacantieoorden van Friesland. De dagjesmensen blijven weg maar de mensen die toch eenmaal hun vacantie hadden vastgelegd, gaan maar en maken ervan wat zij kunnen. Wat prettig dat er nog zoveel optimisme is. Wij zitten thuis te bibberen en vragen ons af hoe we ooit de winter door moeten komen zonder een lading zonne-vitaminen. We zijn niet veeleisend; niemand vraagt meer dan in zijn vacantie-week veel zon en een niet te harde wind. Maar de mensen, die midden in hun enige-week-in-het-jaar zitten, zonder zon en met regen en harde wind, de jongeren die willen genieten, amuseren zich best. Met hen hoeven we geen medelijden te hebben. Wél misschien met de ouderen en de mensen met kinderen en.... met onszelf.