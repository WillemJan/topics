Beetje zuur Wat maar eens moet worden rechtgezet, vindt mevrouw Heyting, is dat haar vader tegen alle moderne muziek zou zijn geweest. Zij houdt mij een krantje van het Residentie Orkest voor en wijst op een daar geciteerde passage uit een artikel van Peter van Anrooy: „Daar staat helemaal niet in dat hij niet van moderne muziek hield. Hij is natuurlijk wel een beetje zuur, „veel kaf maar toch nog enig koren," schrijft hij, maar dat is typisch mijn vader. Aan de andere kant weet ik ook nog wel, dat hij het met verschillende mensen aan de stok had over Debussy. Gisteren hoorde ik nog een verhaal over Pelléas en Mélisande dat is en opera van Debussy daar hoor je ook nooit meer wat van . . ." Hij is hier een paar jaar geleden nog opgevoerd. „O ja? Nou ja, Willem Andriessen was een erge Debussy-liefhebber, die had gezegd: „Kom Peter, daar gaan we samen naar toe, dat zul je wel erg mooi vinden." Mijn vader reageerde helemaal niet en in de pauze zei Andriessen: „En? Dat vond je toch zeker wel mooi." En toen zei hij: „Ik zit me alweer knapjes te vervelen." „Dat begrijp ik niet", zei Andriessen, „sommige stukken van Debussy heb je zelf zo prachtig gespeeld, ik kan me niet voorstellen dat je er niet van houdt". „Wat dan bijvoorbeeld", zei mijn vader. „Fêtes", zei Andriessen. En toen zou hij dan gezegd hebben: „Maar dat werk beschouw ik als een ondergeschoven kind van Debussy." Hebt u de muzikale voorkeur van uw vader ook geërfd? „Een beetje wel, maar geërfd kan je niet zeggen, dat heeft hij er in gepompt. En omdat ik dol op hem was, nam ik het over, zelfs in versterkte mate. Ik ben dus fel anti- Bruckner en ik ben een vurige bewonderaarster van Brahms. En Willem Pijper, waar mijn vader het altijd mee aan de stok had, die vind ik verschrikkelijk. Dat is me toch wel met de paplepel ingegoten en dat heb ik altijd gehouden."