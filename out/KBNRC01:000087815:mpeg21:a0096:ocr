ONDERWIJS OPENBAAR NIJVERHEIDSONDERWIJS AMSTERDAM Jaarverslag 1939. Aan het jaarverslag der plaatselijke commissie van Toezicht op de openbare nijverheidsscholen te Amsterdam, voorzitter de heer Klaas de Vries, secretaresse mevr. L. Ketelaar—Struycken, ontleenen wij, dat voor het welzijn van leerlingen en personeel der Eerste Openbare Huishoudschool (aan de Lepelstraat) een nieuw gebouw dringend noodzakelijk is. Een raadsbesluit in zake den schoolbouw is genomen en in het begin van Juli hebben B. en W. een schetsontwerp voor het nieuwe gebouw aan de Commissie ter . kennisneming gezonden (slechts ter kennisneming, niet voor advies, zoo heeft de commissie „met bevreemding" geconstateerd); de commissie hoopt, dat de bouw ondanks de tijdsomstandigheden voortgang zal hebben. De Bond van Leerkrachten bij het Nijverheidsonderwijs voor Meisjes voert reeds lang een strijd tegen den leeftijdseisch. Ook in 1939 heeft hij deze aangelegenheid niet laten rusten. Het droevige verloop werkt in de klassen als een besmettelijke ziekte merkt hij terecht op. Verlaging van den leeftijd van toelating tot 12 jaar moet dan ook als een gebiedende noodzakelijkheid worden beschouwd. De leeftijdsgrens van 12 jaar en 8 maanden schijnt uit bezuinigingsmotieven voort te vloeien; de zuinigheid bedriegt echter op deze wijze de wijsheid. Veel zou reeds gewonnen zijn, indien de twaalfjarigen geplaatst werden, zij het, om de bezuiniging, in beperkten getale. Er is inderdaad van rijkswege een commissie ingesteld ter overweging van de vraag of het aanbeveling verdient, aan het zevende leerjaar en eventueel aan hoogere leerjaren der lagere school huishoudelijke vakken toe te voegen. Met den genoemden Bond van Leerkrachten verzet de commissie zich tegen dit onderwijs, dat door de tegenstanders „pseudo-nijverheidsonderwijs" wordt genoemd. Voorts herinnert zij aan het zilveren jubileum der Tweede Openbare Huishoudschool aan de El. Wolffstraat (op 1 November), aan het examen voor „veilig verkeer", enz. enz., en daarop laat zij de gebruikelijke groepen van feiten en cijfers volgen. Zij besluit met den „algemeenen indruk", dat ook in 1939 het personeel der beide inrichtingen op uitnemende wijze heeft gewerkt. Klaas de Vries.