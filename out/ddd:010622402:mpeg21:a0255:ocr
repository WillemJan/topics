Voortvarend concert Jos van der Kooy Plaats: Grote Kerk, Leeuwarden. Uitvoerenden: Jos van der Kooy orgel. Werken van: J. S. Bach, Ch. M. Widor, J. Ireland, P. Post en C. de Wolf. LEEUWARDEN - Toen Ewald Kooiman in 1977 een lans brak voor het oeuvre van Jan Zwart, keek menig organist verbaasd. Maar tegen Jos van der Kooys pleidooi voor de Passacaglia, koraal en fuga over „Wie maar de goede God laat zorgen" van Corn. de Wolf (1928) hoeven we al niet zo vreemd meer aan te kijken. In de tussenliggende zes jaar is er immers al meer aan „branchevervreemding" gedaan. En waarom zou je ook eigenlijk niet door bepaalde hokjes heen mogen breken en een sterk werk uit een andere school op ie programma zetten? Zonder dat ik daarmee Jan Zwarts composities overigens „sterk" zou willen noemen... Ook de Partite diverse sopra „De lofzang van Maria" van Piet Post hoort tot een van diens beste werken. De variatiereeks ontstond in 1949, het jaar waarin Post naar Leeuwarden kwam. Tot de variatievorm kunnen we ook het eerste deel uit Widors vijfde symfonie rekenen. Zeker tot de minder bekende orgelwerken behoorde - althans voor mij - de Elegiac romance van de Engelse componist John Ireland (1879 - 1962). Een niet zozeer spectaculair werk als wel een fraai stuk muziek van een componist, die net zo expressief voor orgel wist te schrijven als voor piano of orkest. Bachs Fantasie en fuga in g kl. t. BWV 542 was in ieder geval vertrouwder muziek. Van Bach (hoewel sommigen het ook wel toeschrijven aan Krebs) was een ingelast koraal. Want de vele toehoorders kregen - zoals ik iemand op straat hoorde zeggen - waar voor hun geld. Voor het enthousiasme dat ze ten toon spreiden werden ze beloond met wat ik nog steeds beschouw als één van de indrukwekkendste orgelwerken; de Litanies, het wisselgebed van Jehan Alain. Al even voortvarend gespeeld als de rest van het programma. Misschien hier en daar wat straf, waarbij naar mijn gevoel een Fantasie van Bach wat minder gedijd. Maar daar stonden een fraaie, doorzichtige fuga en talloze originele registraties weer tegenover. ELS VAN SWOL.