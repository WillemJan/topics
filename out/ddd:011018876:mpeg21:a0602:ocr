Orde op zaken Twee maal heeft de Donar-leiding getracht orde op zaken te stellen. Na de nederlaag in Rotterdam repte het voltallige bestuur zich naar de training om de spelers de mantel uit te vegen. Afgelopen maandag kwam de groep bijeen met de technische commissie (vice-voorzitter Jan Zwart en oud-speler Jan Kamman) in een gezamenlijke poging uit de problemen te komen. Limmen: „Al dat gepraat zegt mij persoonlijk niet zo veel. Je moet het van je eigen motivatie hebben en als de instelling niet deugt kun je beter stoppen. Wel is het zo dat bij sommige spelers, en daar behoor ik niet toe, het zelfvertrouwen is aangetast door de slechte resultaten. Ook bleken er maandagavond bij een aantal spelers bezwaren te bestaan tegen hetaanvalsconcept. Er zijn drie verschillende opzetjes, die allemaal in hetzelfde patroon eindigen. Ik vind ze ook niet ideaal voor ons team omdat Mike Schulz en ik als het ware als forward moeten fungeren. Maar er wordt ook niet juist gelopen en er worden geen goede blocks gezet". Volgens Kees Limmen is coach Chuck Campione wel gevoelig gebleken voor de in de spelersgroep levende opvattingen, die de ex-Haarlemmer niet als ernstige kritiek op de Amerikaan wil bestempelen. „Ik verwacht dat we tegen EBBC wat vrijer zullen spelen. Onze speelwijze verandert hoe dan ook nu we door de komst van Jimmy Dijkstra met twee guards kunnen uitkomen".