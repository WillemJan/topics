Blauwe engel botst op melkauto op overweg Chauffeur gewond; treinstel gehavend (Van een onzer verslaggevers) JELLUM — Gistermiddag kwam de dieseltrein Staveren-Leeuwarden om 16.10 uur op de door flikkerlichten beveiligde overweg bij het oude station Jellum—Boxum in aanrijding met een trailer. De bestuurder van de auto, die in de richting Jellum-Deinum reed, had blijkbaar het onveilige signaal niet opgemerkt en de auto werd door de op volle vaart rijdende trein in de flank gegrepen en over het oude stationsplein door het hek geworpen. De oplegger was beladen met lege flessen, in kratten verpakt. Deze lading vloog naar alle kanten, waarbij ettelijke melkflessen door de ramen van de coupé's tot in de wagons terecht kwamen. Chauffeur van de trailer was de heer Jan Zwart uit Berlikum, die met een zware hersenschudding en inwendige kwetsuren naar het Diakonessenhuis in Leeuwarden is overgebracht. Zijn toestand was vanmorgen nog ernstig, zrj het iets beter dan gisteravond. De auto was het eigendom van de firma Rinsma uit Berlikum en vervoerde lading voor de Coöp. Condensfabriek te Leeuwarden. Van de treinreizigers werd een echtpaar gewond door rondvliegende scherven van melkflessen. Ook zij zijn naar het Diakonessenhuis overgebracht en konden, na daar verbonden te zijn, naar huis worden vervoerd. Dr. Kolff uit Marssurn verleende op de plaats van het ongeval de eerste geneeskundige hulp. De trein is vrijwel over de gehele lengte beschadigd. Het treinverkeer ondervond langdurige stagnatie; eerst tegen zes uur arriveerde het gehavend» treinstel op het station te Leeuwarden. Het stationsemplacement van het voormalige station Jellum-Boxum was gistermiddag geheel met glasscherven en kratten bezaaid, toen de Dieseltreïn uit Sneek er in botsing kwam met een melkauto. De zware vrachtauto werd tientallen meters weggeslingerd.