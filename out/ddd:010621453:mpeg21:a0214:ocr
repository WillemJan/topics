Dirk Donker bespeelt Schnittger-orgel in Sneek Orgel weinig glanzend, spel soms briljant SNEEK - Schnittgerorgel? Nou ja, in het orgel van de hervormde kerk van Sneek zitten inderdaad nog zeven van de 36 registers, die Arp Schnittger er in 1710/'ll bouwde. De rest is bij herhaalde verbouwingen en „restauraties" verdwenen, de meeste in 1897, toen orgelmaker Van Dam van het oorspronkelijke Barok-orgel een echt romantisch instrument maakte. Een nieuwe restauratie in 1925 bracht wel weer wat vulstemmen terug, maar de totaalklank is toch die van een negentiende-eeuws orgel. Daar komt nog bij, dat de resonans in deze grote kerkruimte niet bepaald je dat is: de houten vloer, de vele stoelen en de betimmeringen rondom zijn vermoedelijk oorzaak, dat de orgelklank met het loslaten van de toetsen meteen ook verklonken is. Van een glanzend orgelgeluid is dan ook weinig sprake. Gegeven deze omstandigheid, heeft Dirk Donker het instrument bij zijn bespeling gisteravond toch wel zo goed mogelijk gepresenteerd. Vooral de beide kernpunten van het programma, de fraaie Triosonate VI in G-groot van Bach en de meesterlijke Fantasie en Fuga Óp. 52-111 van Reger, gaven gelegenheid tot briljant orgelspel en weloverwogen registratie, ik vond o.a. het gebruik van de Woudfluit 2 voet in het eerste deel van Bach's sonate en de Quintadeen in combinatie met de Voix Celeste in het tweede deel erg goed gevonden. Ook de sterke afwisseling in registratie in Reger's schitterende Fantasie en Fuga gaven dit werk de nodige verve en het vereiste karakter. Het „plenum" klinkt dan machtig en de romantische klankkleur van het instrument komt dan goed tot zijn recht. Wat Donker om deze werken heen geprogrammeerd had, kon ik niet zo bewonderen. Het Preludium met Fuga van de vroeg-achttiende eeuwse organist Arnold Brunckhorst uit (Jelle (West-Duitsland) en de koraalbewerking van Joh. Krebs waren als inleiding nog wel te appreciëren. Maar de „Three short pieces van de Londenaar Sam. Wesley (vroeg 19e eeuw) zijn toch wat al te goedkope stukjes, vooral na zon meesterwerk als dat van Reger! Ook de registratie van deze lichtvoetige muziek was m.i. nogal zwaar aangezet. Het slotnummer van het programma, de Fantasie en Fuga over Psalm 72 van Jan Zwart, blijkt toch wel wat verbleekte muziek, alhoewel deze Amsterdamse komponist in bepaalde kringen van orgelfanaten nog altijd hogelijk gewaardeerd wordt. Die waardering bleek trouwens ook deze keer, gezien het nogal geestdriftig applaus door het vrij talrijk aanwezige publiek aan het einde van het koncert. THEO LAMBOOIJ