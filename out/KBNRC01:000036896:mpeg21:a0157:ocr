BORSTBEELD VAN WILLEM ANDRIESSEN De staatssecretaris van onderwijs, kunsten en wetenschappen heeft de Haarlemse beeldhouwer Mari Andriessen opdracht verleend om een portret van zijn broer, de pianist Willem Andriessen, te maken. Willem Andriessen is gedurende vele | jaren directeur geweest van het Amsterdams conservatorium; het ligt in het voornemen van staatssecretaris mr. Y. Scholten om aanwezig te zijn bij het jubileumconcert, dat leerlingen van het Amsterdams conservatorium op 15 november a.s. in de grote zaal van het concertgebouw te Amsterdam zullen geven ter gelegenheid van het 75-jarig bestaan van het conservatorium, en bij die gelegenheid het borstbeeld van Willem Andriessen aan het bestuur van het Amsterdams conservatorium over te dragen, ter plaatsing in het gebouw in de Bachstraat. Noordhollands Philharmonisch Orkest geeft concerten met inleiding Hiertoe financieel in staat gesteld door het Prins Bernhard Fonds zal het Noordhollands Philharmonisch Orkest dit seizoen een proef nemen om op vier concerten de uitvoering van een modern werk te laten voorafgaan door een inleiding van de musicoloog Wouter Paap. Het betreffende werk zal aan het slot van het concert voor de tweede keer worden uitgevoerd. Uit de dinsdag- en vrijdag-serie zijn elk twee werken gekozen; het 2e dinsdag-concert op 27 oktober vermeldt Muziek voor snaarinstrumenten, slagwerk en celesta van Bartók; dit werk zal tijdens het concert worden ingeleid en ongeveer 10 minuten na het einde van het concert worden herhaald. Op vrijdag 6 november zal dit het geval zijn met het pianoconcert van Willem Pijper met als solist Jan Odé, op vrijdag 26 februari zal het Collegium Musicum Amstelodamense een herhaling geven van de cantate „Das Augenlicht" van Anton Webern. Ten slotte zal op dinsdag 29 maart speciale aandacht worden besteed aan de 4 essays voor orkest van Baird.