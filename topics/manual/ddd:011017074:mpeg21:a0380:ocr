Kunst Spectaculair pathos van Feike Asma wat gesmoord Gebeurtenis: orgelconcert. Plaats: de Gereformeerde kerk aan de Venne in Winschoten. Programma: Feike Asma, inleidend koraalspel (Psalm 38); Pachelbel, Ciaconne in d; Giambattista Martini, Gavotte; Johann Sebastian Bach, Praeludium en fuga in C en koraalbewerkingen „Liebster Jesu, wir sind hier", „Schmücké dich, o liebe Seele" en „Herr Christ, der einig' Gottes Sohn"; Mendelssohn-Bartholdy, sonate nr 1 in f; Cornelis de Wolf (1880—1935), Passacaglia, koraal en fuga „Wie maar de goede God laat zorgen"; Jan Zwart (1877—1937), orgelkoraal „Morgenglans der eeuwigheid" en finale „Alle roem is uitgesloten". Organist: Feike Asma. Publiek: 200 en luisteraars via de ziekentelefoon. In de rijk geschakeerde Nederlandse orgelwereld vertegenwoordigt Feike Asma een richting met een eigen, heel Nederlands gezicht en een heel eigen aanhang. Het is de richting die, in nauwe aansluiting bij de stijl van Jan Zwart, spectaculair en dynamisch de instrumentale mogelijkheden van het orgel uitbuit en effecten daarbij niet schuwt. In composities uit die school hoort men de enorme, berekende contrasten van de kanselredenaar, die nu eens zijn gehoor tot tranen roert, dan weer plotseling laat sidderen en kreunen onder toornige dreigementen en groot gegalm. Het is een oprecht beleden, maar compositorisch wat primitief pathos, dat het moet hebben van aanzwellende registraties, flakkerende bliksemschichten, doffe dreunen en schetterende fanfares. Of men die stijl waardeert of niet, Asma weet dat alles uit een orgel te halen, hij weet een windvoorziening uit te buiten en zijn registraties te vinden. Afgezien van het grillige slot van de Mendelssohn-sonate kon het nieuwe orgel dat allemaal wel aan, maar in de korte akoestiek bleef de werking incompleet. Merkwaardig genoeg werd dit spectaculaire spel toch reiend, met de steeds terugkerende, gestoten staccati — die van Martini's Gavotte zelfs een wezenloos, stijf marionettendansje maakten — ,de zwelling zelfs in een variatiewerk als Pachelbels Ciaconne, het contrast tussen uitgesponnen traagheid en de grote toer met hijgerig gepuncteerde noten ertegen. Bach's Praeludium en fuga en de koraalbewerkingen waren op deze punten het meest bescheiden; van „Schmücke dich" speelde Asma een minder bekende versie uit de uitgave van Marcel Dupré RENSKE KONING