ARUBA WILLEM ANDRIESSEN SPEELT OP ARUBA. Op 1 Augustus as. zal Willem Andriessen te Oranjestad concerteren. Dit concert, dat georganiseerd wordt door de Arubaanse Kunstkring in samenwerking met het Algemeen Nederlands Verbond en de Arend Petroleum Maatschappij, staat onder de auspiciën van de Stichting voor de Culturele- Samenwerking tussen Nederland, Indonesië, Suriname en de Nederlandse Antillen. Willem Andriessen, de nestor der Nederlandse pianisten, werd 25 October 1887 te Haarlem geboren en ontving het eerste muzikale onderricht van zijn vader. Hij zette zijn studies voort aan het Amsterdamse Conservatorium waar J. B. Pauw (piano) en Bernard Zweers (compositie) zijn leermeesters waren. In 1906 deed hij eindexamen en in 1908 behaalde hij de prijs van uitnemendheid voor piano. Vanaf 1908 deed hij zich als pianist in tal van steden in binnen- en buitenland horen. Hij componeerde een klavierconcert, liederen en orkestwerken. Het programma, dat Willem Andriessen ten gehore zal brengen, bestaat uit werken van Sweelinck, Bach, Beethoven (Sonate op. 54), Fauré, Ravel (Sonatine); na de pauze gevolgd door de 24 preludes van de beroemde Poolse componist Frédéric Chopin. Zoals wij reeds meldden speelt Willem Andriessen behalve te Curagao en Aruba nog in verschillende steden in het buitenland. Naar wij vernemen zal Mevrouw Andriessen haar echtgenoot op deze kunstreis vergezellen. De prijzen der plaatsen in Oranjestad zullen ƒ 2.50 en ƒ 4.— bedragen; het eerste bedrag voor leden van de Kunstkringen, het A.N.V. en voor employees van de A.P.M. Voorverkoop van kaarten te Oranjestad bij Boekhandel de Wit, te San Nicolas bij de Aruba Peasant Shop en voor bewoners van de Lago Colony bij de heer J. ten Houte de Lange, Bungalow 455. Op Vrijdag 29 Juli geeft W. Andriessen een jeugdconcert in het De Veers theater.