Rotterdam wijdt weekeinde aan Nederlandse muziek Door onze kunstredactie ROTTERDAM, 30 nov. — Het Rotterdams Philharmonisch Orkest opent vanavond in De Doelen een weekeinde dat aan Nederlandse muziek is gewijd. Onder leiding van Edo de Waart speelt het Concerto voor strijkers van Rudolf Escher, Discantus van Klaas de Vries, de Eerste symfonie van Matthijs Vermeulen en het vioolconcert van Willem Pijper met Gerard Hettema als solist. Dit programma wordt zondagmiddag in Amsterdam herhaald in de C-serie van het Concertgebouworkest. Het orkest en een ensemble van het Rotterdams Conservatorium voeren zaterdagavond tijdens een marathon-concert muziek uit van jonge componisten van Toen en Nu. Composities van toen zijn de Pastorale voor orkest uit 1923 van let Stants, van wie sindsdien niets meer is gehoord, en de Eerste Symfonie uit 1936 van Nico Richter, die tijdens de oorlog in een concentratiekamp om het leven kwam. Componisten van nu zijn Andries van Rossem, Dolf de Kinkelder en Titus Koster. Aan de marathon wordt ook meegewerkt door Saxofonist Peter Stam, de strijkers Jacques Holtman, Gerrit Öldeman en Marien van Staalen, de pianisten Gerard Bouwhuis en Cees van Zeeland en het ensemble Hoketus in muziek van Jurriaan Andriessen, Rudolf Escher, Huib Emmer en Klaas de Vries, wiens Blow up een première zal zijn bij Hoketus. Muziek van Rudolf Escher staat zondagavond ook op een aan hem gewijd programma, dat wordt uitgevoerd door een ensemble uit het RPhO onder leiding van Marien van Staalen met Ronald Brautigam. Zondagmiddag speelt het harmonie-orkest van het Rotterdams Conservatorium onder leiding van Jos van der Seijde in de hal van De Doelen recente composities voor blaasorkest en presenteert Willem Breuker in de Lijnbaalkuil van Mephisto gecomponeerde muziek van improviserende musici.