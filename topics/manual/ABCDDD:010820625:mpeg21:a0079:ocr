FEIKE ASMA IN DE OUDE KERK Feike Asma had Zaterdagmiddag, toen hij een Kerstconcert gaf op het beroemde orgel van de Oude Kerk in Amsterdam, ruim 2500 luisteraars: ve-* len moesten in de gróte, grijze cathedraal dan ook met een geïmproviseerde zitplaats of zelfs een staanplaats genoegen nemen. De populariteit van de organist èn van zijn programma, plus het gunstig gekozen uur zullen deze enorme toeloop veroorzaakt hebben. Asma begon met bewerkingen van Kerstliederen van Jan Zwart, werken waarvan men de waarde niet in 't compositorische moet zoeken, maar in iets, wat zich het best laat aanduiden als blij-stichtelijk: zeker wanneer Asma deze paraphrases met verve en gloed voordraagt, en dan op dit prachtig instrument. In dezelfde lijn lagen da fantasieën over Kerstzangen van Asma zelf aan het slot van de middag: zij bewogen zich heel aangenaam langs de welgebaande wegen — eindigend in een gezamenlijk meegezongen „Daar is uit 's werelds duistre wolken " Verder hoorden we een Bach-voorspel (in niet zo gunstig gekozen registratie) Handels 5e concerto in F (zeer markant en levendig gespeeld), een zoet en warm Noël van Mulet, en het befaamde Allegro Vivace uit Widor's 5e orgelsymphonie, dat — onnodige slordigheidjes uitgezonderd — als een trotse, meeslepende klanklawine voorbijtrok. Nieuwjaarsavond om 8 uur speelt Asma weer in de Oude Kerk, Het programma vermeldt o.a. werken van Bach, Vivaldi, Franck, Jan Zwart en Feike Asma. A. J. K.