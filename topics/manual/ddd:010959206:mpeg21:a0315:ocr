Kornelis Kotz en zijn ei Het had een opera moeten worden. Dat was tenminste wat Jean Paul Fransens en Klaas de Vries voor ogen stond toen ze aan Kotz begonnen, het teaterstuk dat zaterdag in de Lantaren zijn Rotterdamse première beleeft. Maar het werd een mimestuk met de eigenschappen van het stripverhaal omdat er geen zanger te vinden was waarop dit vreemde en fantastische verhaal van de voortdurend op reis zijnde zoeker Kornelis Kotz kon worden geprojecteerd. Trouwens, ook in Alain Louafi, een Franse Marokkaan die danste bij Béjart, heeft men al een lot uit de loterij. Voor de bezoekers van. "Inori" van Stockhausen, vorige week, moet er nu eigenlijk een lichtje gaan branden. Immers, ook Elisabeth Clarke, de mime- en danssoliste in "Inori", danste bij Béjart. Inderdaad, goed gegokt: Louafi is de ander van de twee solisten waarmee Stockhuasen zijn "Inori" instudeerde en hij was het, met wie de fascinerende Elisabeth Clarke het stuk éénmaal samen uitvoerde, 'de meest indrukwekkende en boeiende uitvoering van alle' vindt Stockhausen' zelf. Als Kornelis Kotz beweegt Alain Louafi zich dansend, spelend, zingend, klankloosvocaliserend en voortdurend improviserend door de twaalf scènes uit diens leven, scènes die allemaal te maken hebben met dat ene grote gave ei, dat innerlijk en uiterlijk vormt van Kotz. De grote gespierde Kornelis Kotz wordt uit het ei geboren, bouwt het om tot schuilplaats of bed, tot zeilboot of vliegmachine, haalt er alles uit tevoorschijn, tot en met een fraaie ouderwetse vliegtuighelm en put het fantastische ei aldus uit tot er niets meer dan een karkas overblijft. Klaas de Vries, componist van de muziek voor 15 spelers die dit stuk muziektheater constant begeleidt, wijst op de merkwaardige wijze waarop Kotz tot stand is gekomen: 'Het is een stuk met ontzettend veel problemen geweest. Meestal als je theater- of toneelmuziek maakt ben je een team. Jean Paul Franssens en ik hebben wel veel gepraat, maar geen van beiden wist precies wat-ie van de ander kon verwachten. Dat het toch een merkwaardig aansluitend geheel is geworden, ligt zeker niet aan het feit dat de muziek precies de handeling zou volgen. Dat is niet zo. Ik ga eigenlijk op een filmmuziekachtige manier te werk. Ik volg mijn eigen weg. Dat geeft soms vreemde spanningen.' In 28 nummers loopt Klaas de Vries' muziek naast de handeling voort, 28 nummers, waaronder 'waggelmuziek', de aria 'Kotz en de vogelkop', Stille Zuidzeemuziek in strijkkwartetvorm, een Orkaan-aria, Helse Machinemuziek, een Ellende- en een Verdriet-aria. Maartem Smit leidt het orkest, dat maar op één moment buiten zijn oevers treedt: als Kotz aanspoelt op een onbeloond eiland spelen plotseling alle musici op andere dan hun eigen instrument. Kotz, half mens half vogel, wordt dan begeleid met muziek uit speeldoosjes, slagwerkinstrumentjes en allerlei ander primitief .speeltuig. Zo werd Kotz een intrigerend stuk muziektheater met indrukwekkende elementen: de fantastische Alain Louafi, het door Cor Hezemans ontworpen ei, het vervreemdend verhaal en de merkwaardig 'aangehangen' muziek. Genoeg om een avond geboeid naar te kijken en te luisteren. Behalve op zaterdagavond (20.30 uur) zal "Kotz" trouwens ook op zondagmiddag (15 uur) worden gespeeld. RIEN FRÖLICH Alain Louafi als Kotz