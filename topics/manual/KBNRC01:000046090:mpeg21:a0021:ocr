Volksconcert Concertgebouw Willem Andriessen speelt Saint Saëns. HET tweede pianoconcert van Saint Saëns ligt bij de stukken, waarvan een pianist als Willem Andriessen, op een zeker oogenblik zoekende naar wat anders, kan zeggen: „Kom, laat ik dan d&t maar weer eens opnemen." Veel keus naast het groote repertoire van Mozart, Beethoven, Schumann, Brahms, Liszt, Tsjaikowsky is er niet Tenzij dan Moscheles of Rubinstein cum suis. Maar Saint Saëns' tweede concert valt bij het doorspelen wel mee. Het heeft vervelende pagina's, gestoffeerd met artistiekerige zwierigheden, het telt zelfs een aantal erbarmelijke gemeenplaatsen en de invallen zijn gelijk aan die van den goedgeluimden muziekmeester. Maar het werk klinkt aangenaam, het is een echt welluidende muziek, doorschijnend ' geïnstrumenteerd en in haar beste oogenblikken wekt het herinneringen op aan Mendelssohn. Ja, Mendelssohn! Zou het niet de moeite waard zijn om het eerste concert van dezen meester eens uit te voeren? Dit heeft tenminste in den ontwikkelingsgang van de concerteerende muzieken een functioneele plaats. En van Saint Saëns kan men zulks alleen maar met wat toegevendheid beweren. Willem Andriessen speelde het pianoconcert natuurlijk zoodanig, dat men het werk van zijn beste zijde te hooren kreeg. De zwakke plekken hield hij op den achtergrond, de brillante bladzijden werden tot de laatste noot toe virtuoos gegrepen en het wisselende spel tusschen solist en orkest was — vooral in het tarantella-achtige slotdeel — bekoorlijk en boeiend. Hein Jordans deed herhaaldelijk pogingen om in het eerste en tweede deel de tutti's te laten kloppen met Andriessens voortvarende tempi. Maar even herhaaldelijk was de dirigent onfortuinlijk. In het derde deel daarentegen wilde de samenwerking beter kloppen. Het zal niemand verwonderen, dat Willem Andriessen een groot succes heeft behaald. Dit tweede concert „doet" het blijkbaar nog best. • Het programma vermeldde voorts werken voor orkest van Rabaud (La procession nocturne — verouderd en Wagneriaansch), van Roussel (Le festin d'une arraignée — bekoorlijk en fijn van kleur) en van Franek (Le chasseur maudit — meer verhaal dan muziek). P. T.